---
title: 老子道德经注
authors:
- 老子
- 王弼
source: "https://zh.wikisource.org/zh-hans/道德經_(王弼本)"
---

# 1

道可道，非常道，名可名，非常名；

<王弼>可道之道，可名之名，指事造形，非其常也。故不可道，不可名也。</王弼>

无名，天地之始，有名，万物之母。

<王弼>凡有皆始于无，故“未形”“无名”之时，则为万物之始。及其“有形”“有名”之时，则长之、育之、亭之、毒之，为其母也。道以无形无名始成万物。以始以成而不知其所以然，玄之又玄也。</王弼>

故常无欲，以观其妙，

<王弼>妙者，微之极也。万物始于微而后成，始于无而后生。故常无欲空虚，可以观其始物之妙。</王弼>

常有欲，以观其徼；

<王弼>徼，归终也。凡有之为利，必以无为用。欲之所本，适道而后济。故常有欲，可以观其终物之徼也。</王弼>

此两者，同出而异名，同谓之玄。玄之又玄，众妙之门。

<王弼>两者，始与母也。同出者，同出于玄也。异名，所施不可同也。在首则谓之始，在终则谓之母。玄者，冥默无有也，始、母之所出也。不可得而名，故不可言同名曰玄。而言谓之玄者，取于不可得而谓之然也。谓之然则不可以定乎一玄而已。若定乎一玄，则是名则失之远矣。故曰玄之又玄也。众妙皆从而出，故曰众妙之门也。</王弼>

# 2

天下皆知美之为美，斯恶已。皆知善之为善，斯不善已。故有无相生，难易相成，长短相较，高下相倾，音声相和，前后相随。

<王弼>美者，人心之所进乐也；恶者，人心之所恶疾也。美恶，犹喜怒也；善不善，犹是非也。喜怒同根，是非同门，故不可得偏举也。此六者皆陈自然不可偏举之明数也。</王弼>

是以圣人处无为之事，

<王弼>自然已足，为则败也。</王弼>

行不言之教；万物作焉而不辞，生而不有，为而不恃，

<王弼>智慧自备，为则伪也。</王弼>

功成而弗居。

<王弼>因物而用，功自彼成，故不居也。</王弼>

夫唯弗居，是以不去。

<王弼>使功在己，则功不可久也。</王弼>

# 3

不尚贤，使民不争；不贵难得之货，使民不为盗；不见可欲，使民心不乱。

<王弼>贤，犹能也。尚者，嘉之名也。贵者，隆之称也。唯能是任，尚也曷为；唯用是施，贵之何为。尚贤显名，荣过其任，为而常校，能相射贵货，过用贪者，竞趣穿窬探箧，没命而盗，故可欲不见，则心无所乱也。</王弼>

是以圣人之治，虚其心，实其腹，

<王弼>心怀智而腹怀食，虚有智而实无知也。</王弼>

弱其志，强其骨。

<王弼>骨无知以干，志生事以乱，心虚则志弱也。</王弼>

常使民无知无欲。

<王弼>守其真也。</王弼>

使夫智者不敢为也。

<王弼>知者谓知为也。</王弼>

为无为，则无不治。

# 4

道冲而用之或不盈，渊兮似万物之宗；挫其锐，解其纷，和其光，同其尘，湛兮似或存。吾不知谁之子，象帝之先。

<王弼> 夫执一家之量者，不能全家。执一国之量者，不能成国。穷力举重，不能为用，故人虽知，万物治也，治而不以二仪之道，则不能赡也。地虽形魄，不法于天则不能全其宁。天虽精象，不法于道则不能保其精。冲而用之，用乃不能穷，满以造实，实来则溢，故冲而用之，又复不盈，其为无穷亦已极矣。形虽大，不能累其体，事虽殷，不能充其量，万物舍此而求主，主其安在乎。不亦渊兮似万物之宗乎。锐挫而无损，纷解而不劳，和光而不污，其体同尘而不渝其真，不亦湛兮似或存乎。地守其形，德不能过其载，天慊其象，德不能过其覆，天地莫能及之，不亦似帝之先乎。帝，天帝也。</王弼>

天地不仁，以万物为刍狗；

<王弼>天地任自然，无为无造，万物自相治理，故不仁也。仁者必造立施化，有恩有为；造立施化，则物失其真，有恩有为，则物不具存，物不具存，则不足以备载矣。地不为兽生刍，而兽食刍；不为人生狗，而人食狗。无为于万物而万物各适其所用，则莫不赡矣。若慧由己树，未足任也。</王弼>

圣人不仁，以百姓为刍狗。

<王弼>圣人与天地合其德，以百姓比刍狗也。</王弼>

天地之间，其犹橐籥乎？虚而不屈，动而愈出。

<王弼>橐，排橐也。籥，乐籥也。橐籥之中空洞，无情无为，故虚而不得穷屈，动而不可竭尽也。天地之中，荡然任自然，故不可得而穷，犹若橐籥也。</王弼>

多言数穷，不如守中。

<王弼>愈为之则愈失之矣。物树其恶，事错其言，不慧不济，不言不理，必穷之数也。橐籥而守数中，则无穷尽，弃己任物，则莫不理。若橐籥有意于为声也，则不足以共吹者之求也。</王弼>

# 6

谷神不死，是谓玄牝。玄牝之门，是谓天地根。绵绵若存，用之不勤。

<王弼>谷神，谷中央无谷也。无形无影，无逆无违，处卑不动，守静不衰，谷以之成而不见其形，此至物也。处卑而不可得名，故谓天地之根，绵绵若存，用之不 勤。门，玄牝之所由也，本其所由，与极同体，故谓之天地之根也。欲言存邪，则不见其形，欲言亡邪，万物以之生。故绵绵若存也，无物不成，用而不劳也。故曰，用而不勤也。</王弼>

# 7

天长地久。天地所以能长且久者，以其不自生，

<王弼>自生则与物争，不自生则物归也。</王弼>

故能长生。是以圣人后其身而身先；外其身而身存。非以其无私邪，故能成其私。

<王弼>无私者，无为于身也。身先身存，故曰，能成其私也。</王弼>

# 8

上善若水。水善利万物而不争，处众人之所恶，

<王弼>人恶卑也。</王弼>

故几于道。

<王弼>道无水有，故曰，几也。</王弼>

居善地，心善渊，与善仁，言善信，正善治，事善能，动善时。夫唯不争，故无尤。

<王弼>言人皆应于治道也。</王弼>

# 9

持而盈之，不如其已；

<王弼>持，谓不失德也。既不失其德又盈之，势必倾危。故不如其已者，谓乃更不如无德无功者也。</王弼>

揣而棁之，不可长保。

<王弼>既揣末令尖，又锐之令利，势必摧衄，故不可长保也。</王弼>

金玉满堂，莫之能守；

<王弼>不若其已。</王弼>

富贵而骄，自遗其咎。

<王弼>不可长保也。</王弼>

功遂身退，天之道。

<王弼>四时更运，功成则移。</王弼>

# 10

载营魄抱一，能无离乎？

<王弼>载，犹处也。营魄，人之常居处也，一人之真也。言人能处常居之宅，抱一清神，能常无离乎，则万物自宾也。</王弼>

专气致柔，能婴儿乎？

<王弼>专，任也，致，极也，言任自然之气，致至柔之和，能若婴儿之无所欲乎，则物全而性得矣。</王弼>

涤除玄览，能无疵乎？

<王弼>玄，物之极也，言能涤除邪饰，至于极览。能不以物介其明，疵之其神乎，则终与玄同也。</王弼>

爱国治民，能无知乎？

<王弼>任术以求成，运数以求匿者，智也。玄览无疵，犹绝圣也。治国无以智，犹弃智也。能无以智乎，则民不辟而国治之也。</王弼>

天门开阖，能为雌乎？

<王弼>天门，天下之所由从也。开阖，治乱之际也，或开或阖，经通于天下，故曰，天门开阖也。雌应而不倡，因而不为，言天门开阂能为雌乎，则物自宾而处自安矣。</王弼>

明白四达，能无为乎？

<王弼>言至明四达，无迷无惑，能无以为乎，则物化矣。所谓道常无为，侯王若能守，则万物自化。</王弼>

生之，

<王弼>不塞其原也。</王弼>

畜之。

<王弼>不禁其性也。</王弼>

生而不有，为而不恃，长而不宰，是谓玄德。

<王弼>不塞其原，则物自生，何功之有。不禁其性，则物自济，何为之恃。物自长足，不吾宰成，有德无主，非玄而何。凡言玄德，皆有德而不知其主，出乎幽冥。</王弼>

# 11

三十辐共一毂，当其无，有车之用。

<王弼>毂所以能统三十辐者，无也，以其无能受物之故，故能以实统众也。</王弼>

埏埴以为器，当其无，有器之用。凿户牖以为室，当其无，有室之用。故有之以为利，无之以为用。

<王弼>木埴壁之所以成三者，而皆以无为用也。言无者，有之所以为利，皆赖无以为用也。</王弼>

# 12

五色令人目盲，五音令人耳聋，五味令人口爽，驰骋畋猎令人心发狂，

<王弼>爽，差失也，失口之用，故谓之爽。夫耳目口心，皆顺其性也，不以顺性命，反以伤自然，故曰盲、聋、爽、狂也。</王弼>

难得之货令人行妨。

<王弼>难得之货，塞人正路，故令人行妨也。</王弼>

是以圣人为腹不为目，故去彼取此。

<王弼>为腹者以物养己，为目者以物役己，故圣人不为目也。</王弼>

# 13

宠辱若惊，贵大患若身。何谓宠辱若惊？宠为下，得之若惊，失之若惊，是谓宠辱若惊。

<王弼>宠必有辱，荣必有患，惊辱等、荣患同也。为下得宠辱荣患若惊，则不足以乱天下也。</王弼>

何谓贵大患若身？

<王弼>大患，荣宠之属也。生之厚，必入死之地，故谓之大患也。人迷之于荣宠，返之于身，故曰大患若身也。</王弼>

吾所以有大患者，为吾有身，

<王弼>由有其身也。</王弼>

及吾无身，

<王弼>归之自然也。</王弼>

吾有何患？故贵以身为天下，若可寄天下；

<王弼>无以易其身，故曰贵也。如此乃可以托天下也。</王弼>

爱以身为天下，若可托天下。

<王弼>无物可以损其身，故曰爱也。如此乃可以寄天下也。不以宠辱荣患损易其身，然后乃可以天下付之也。</王弼>

# 14

视之不见名曰夷，听之不闻名曰希，搏之不得名曰微。此三者，不可致诘，故混而为一。

<王弼>无状无象，无声无响，故能无所不通，无所不往，不得而知，更以我耳目体不知为名，故不可致诘，混而为一也。</王弼>

其上不皦，其下不昧。绳绳不可名，复归于无物。是谓无状之状，无物之象，

<王弼>欲言无邪，而物由以成。欲言有邪，而不见其形，故曰，无状之状，无物之象也。</王弼>

是谓惚恍。

<王弼>不可得而定也。</王弼>

迎之不见其首，随之不见其后。执古之道，以御今之有。

<王弼>有，有其事。</王弼>

能知古始，是谓道纪。

<王弼>无形无名者，万物之宗也。虽今古不同，时移俗易，故莫不由乎此以成其治者也。故可执古之道，以御今之有。上古虽远，其道存焉，故虽在今，可以知古始也。</王弼>

# 15

古之善为士者，微妙玄通，深不可识。夫唯不可识，故强为之容。豫焉若冬涉川，

<王弼>冬之涉川，豫然若欲度、若不欲度，其情不可得见之貌也。</王弼>

犹兮若畏四邻，

<王弼>四邻合攻中央之主，犹然不知所趣向者也。上德之人，其端兆不可睹，德趣不可见，亦犹此也。</王弼>

俨兮其若容，涣兮若冰之将释，敦兮其若朴，旷兮其若谷，混兮其若浊。

<王弼>凡此诸若，皆言其容象不可得而形名也。</王弼>

孰能浊以静之徐清？孰能安以久动之徐生？

<王弼>夫晦以理物则得明，浊以静物则得清，安以动物则得生，此自然之道也。孰能者，言其难也。徐者，详慎也。</王弼>

保此道者不欲盈，

<王弼>盈必溢也。</王弼>

夫唯不盈，故能蔽不新成。

<王弼>蔽，覆盖也。</王弼>

# 16

致虚极，守静笃。

<王弼>言致虚物之极，笃守静物之真正也。</王弼>

万物并作，吾以观复。

<王弼>以虚静观其反复。凡有起于虚，动起于静，故万物虽并动作，卒复归于虚静，是物之极笃也。</王弼>

夫物芸芸，各复归其根。归根曰静，是谓复命。复命曰常，

<王弼>归根则静，故曰静。静则复命，故曰复命也。复命则得性命之常，故曰常也。</王弼>

知常曰明。不知常，妄作凶。

<王弼>常之为物，不偏不彰，无皦昧之状，温凉之象，故曰知常曰明也。唯此复，乃能包通万物，无所不容，失此以往，则邪入乎分，则物离其分，故曰不知常，则妄作凶也。</王弼>

知常容，

<王弼>无所不包通也。</王弼>

容乃公，

<王弼>无所不包通，则乃至于荡然公平也。</王弼>

公乃全，

<王弼>荡然公平，则乃至于无所不周普也。</王弼>

全乃天，

<王弼>无所不周普，则乃至于同乎天也。</王弼>

天乃道，

<王弼>与天合德，体道大通，则乃至于极虚无也。</王弼>

道乃久，

<王弼>穷极虚无，得道之常，则乃至于不穷极也。</王弼>

没身不殆。

<王弼>无之为物，水火不能害，金石不能残。用之于心则虎兕无所投其齿角，兵戈无所容其锋刃，何危殆之有乎。</王弼>

# 17

太上，下知有之，

<王弼>太上，谓大人也。大人在上，故曰太上。大人在上，居无为之事，行不言之教，万物作焉而不为始，故下知有之而已，言从上也。</王弼>

其次，亲而誉之，

<王弼>不能以无为居事，不言为教，立善行施，使下得亲而誉之也。</王弼>

其次，畏之，

<王弼>不复能以恩仁令物，而赖威权也。</王弼>

其次，侮之。

<王弼>不能法以正齐民，而以智治国，下知避之，其令不从，故曰，侮之也。</王弼>

信不足焉，有不信焉。

<王弼>夫御体失性，则疾病生；辅物失真，则疵衅作。信不足焉，则有不信，此自然之道也。已处不足，非智之所齐也。</王弼>

悠兮其贵言，功成事遂，百姓皆谓：我自然。

<王弼>自然，其端兆不可得而见也，其意趣不可得而睹也，无物可以易其言，言必有应，故曰悠兮其贵言也。居无为之事，行不言之教，不以形立物，故功成事遂，而百姓不知其所以然也。</王弼>

# 十八

大道废，有仁义；

<王弼>失无为之事，更以施慧立善道，进物也。</王弼>

智慧出，有大伪；

<王弼>行术用明，以察奸伪；趣睹形见，物知避之。故智慧出则大伪生也。</王弼>

六亲不和，有孝慈；国家昏乱，有忠臣。

<王弼>甚美之名生于大恶，所谓美恶同门。六亲，父子兄弟夫妇也。若六亲自和，国家自治，则孝慈忠臣不知其所在矣。鱼相忘于江湖之道，则相濡之德生也。</王弼>

# 十九

绝圣弃智，民利百倍；绝仁弃义，民复孝慈；绝巧弃利，盗贼无有。此三者以为文不足，故令有所属﹕见素抱朴，少私寡欲。

<王弼>圣智，才之善也。仁义，人之善也。巧利，用之善也。而直云绝，文甚不足，不令之有所属，无以见其指，故曰，此三者以为文而未足，故令人有所属，属之于素朴寡欲。</王弼>

# 二十

绝学无忧，唯之与阿，相去几何？善之与恶，相去若何？人之所畏，不可不畏。

<王弼>下篇，为学者日益，为道者日损。然则学求益所能，而进其智者也，若将无欲而足，何求于益。不知而中，何求于进。夫燕雀有匹，鸠鸽有仇，寒乡之民，必知旃裘，自然已足，益之则忧。故续凫之足，何异截鹤之胫，畏誉而进，何异畏刑。唯阿美恶，相去何若？故人之所畏，吾亦畏焉，未敢恃之以为用也。</王弼>

荒兮其未央哉﹗

<王弼>叹与俗相返之远也。</王弼>

众人熙熙，如享太牢，如春登台。

<王弼>众人迷于美进，惑于荣利，欲进心竞，故熙熙如享太牢，如春登台也。</王弼>

我独泊兮其未兆，如婴儿之未孩；

<王弼>言我廓然无形之可名、无兆之可举，如婴儿之未能孩也。</王弼>

儽儽兮若无所归。

<王弼>若无所宅。</王弼>

众人皆有馀，而我独若遗。

<王弼>众人无不有怀有志，盈溢胸心，故曰，皆有馀也。我独廓然无为无欲，若遗失之也。</王弼>

我愚人之心也哉﹗

<王弼>绝愚之人，心无所别析，意无所好欲，犹然其情不可睹我颓然若此也。</王弼>

沌沌兮，

<王弼>无所别析，不可为明。</王弼>

俗人昭昭，

<王弼>耀其光也。</王弼>

我独昏昏。俗人察察，

<王弼>分别别析也。</王弼>

我独闷闷。澹兮其若海，

<王弼>情不可睹。</王弼>

飂兮若无止。

<王弼>无所系絷。</王弼>

众人皆有以，

<王弼>以，用也。皆欲有所施用也。</王弼>

而我独顽似鄙。

<王弼>无所欲为，闷闷昏昏，若无所识，故曰顽且鄙也。</王弼>

我独异于人，而贵食母。

<王弼>食母，生之本也。人者皆弃生民之本，贵末饰之华，故曰我独欲异于人。</王弼>

# 二十一

孔德之容，惟道是从。

<王弼>孔，空也，惟以空为德，然后乃能动作从道。</王弼>

道之为物，惟恍惟惚。

<王弼>恍惚，无形不系之叹。</王弼>

惚兮恍兮，其中有象；恍兮惚兮，其中有物。

<王弼>以无形始物，不系成物，万物以始以成，而不知其所以然，故曰，恍兮惚兮、惚兮恍兮，其中有象也。</王弼>

窈兮冥兮，其中有精；

<王弼>窈、冥，深远之叹，深远不可得而见。然而万物由之，其可得见，以定其真。故曰，窈兮冥兮，其中有精也。</王弼>

其精甚真，其中有信。

<王弼>信，信验也。物反窈冥，则真精之极得，万物之性定。故曰，其精甚真，其中有信也。</王弼>

自今及古，其名不去，

<王弼>至真之极，不可得名，无名则是其名也。自古及今，无不由此而成，故曰，自古及今，其名不去也。</王弼>

以阅众甫。

<王弼>众甫，物之始也。以无名说万物始也。</王弼>

吾何以知众甫之状哉？以此。

<王弼>此上之所云也。言吾何以知万物之始于无哉，以此知之也。</王弼>

# 二十二

曲则全，

<王弼>不自见其明则全也。</王弼>

枉则直，

<王弼>不自是则其是彰也。</王弼>

洼则盈，

<王弼>不自伐则其功有也。</王弼>

敝则新，

<王弼>不自矜则其德长也。</王弼>

少则得，多则惑。

<王弼>自然之道亦犹树也，转多转远其根，转少转得其本。多则远其真，故曰惑也；少则得其本，故曰得也。</王弼>

是以圣人抱一为天下式。

<王弼>一，少之极也。式，犹则之也。</王弼>

不自见故明，不自是故彰，不自伐故有功，不自矜故长。夫唯不争，故天下莫能与之争。古之所谓曲则全者，岂虚言哉！诚全而归之。
# 二十三

希言自然。

<王弼>听之不闻名曰希，下章言，道之出言淡兮其无味也，视之不足见，听之不足闻，然则无味不足听之言，乃是自然之至言也。</王弼>

故飘风不终朝，骤雨不终日。孰为此者？天地。天地尚不能久，而况于人乎？

<王弼>言暴疾美兴不长也。</王弼>

故从事于道者，道者同于道，

<王弼>从事，谓举动，从事于道者也。道以无形无为成济万物，故从事于道者，以无为为君，不言为教，绵绵若存而物得其真，与道同体，故曰同于道。</王弼>

德者同于德，

<王弼>得，少也，少则得，故曰得也。行得则与得同体，故曰，同于得也。</王弼>

失者同于失。

<王弼>失，累多也，累多则失，故曰失也。行失则与失同体，故曰，同于失也。</王弼>

同于道者，道亦乐得之；同于德者，德亦乐得之；同于失者，失亦乐得之。

<王弼>言随行其所，故同而应之。</王弼>

信不足焉，有不信焉。

<王弼>忠信不足于下，焉有不信焉。</王弼>

# 二十四

企者不立，

<王弼>物尚进则失安，故曰，企者不立。</王弼>

跨者不行，自见者不明，自是者不彰，自伐者无功，自矜者不长。其在道也，曰馀食赘行。

<王弼>其唯于道而论之，若郤至之行，盛馔之馀也。本虽美，更可薉也。本虽有功而自伐之，故更为肬赘者也。</王弼>

物或恶之，故有道者不处。
# 二十五

有物混成，先天地生。

<王弼>混然不可得而知，而万物由之以成，故曰混成也。不知其谁之子，故先天地生。</王弼>

寂兮寥兮，独立而不改，

<王弼>寂寥，无形体也。无物之匹，故曰独立也。返化终始，不失其常，故曰不改也。</王弼>

周行而不殆，可以为天下母。

<王弼>周行无所不至而免殆，能生全大形也，故可以为天下母也。</王弼>

吾不知其名，

<王弼>名以定形，混成无形，不可得而定，故曰，不知其名也。</王弼>

字之曰道，

<王弼>夫名以定形，字以称可言，道取于无物而不由也。是混成之中，可言之称最大也。</王弼>

强为之名曰大。

<王弼>吾所以字之曰道者，取其可言之称最大也。责其字定之所由，则系于大，大有系，则必有分，有分则失其极矣。故曰，强为之名曰大。</王弼>

大曰逝，

<王弼>逝，行也。不守一大体而已。周行无所不至，故曰逝也。</王弼>

逝曰远，远曰反。

<王弼>远，极也。周无所不穷极，不偏于一逝，故曰远也。不随于所适，其体独立，故曰反也。</王弼>

故道大，天大，地大，王亦大。

<王弼>天地之性，人为贵，而王是人之主也。虽不职大亦复为大与三匹，故曰，王亦大也。</王弼>

域中有四大，

<王弼>四大，道、天、地、王也。凡物有称有名，则非其极也，言道则有所由，有所由然后谓之为道，然则是道，称中之大也，不若无称之大也。无称不可得而名曰域也，道天地王皆在乎无称之内，故曰，域中有四大者也。</王弼>

而王居其一焉。

<王弼>处人主之大也。</王弼>

人法地，地法天，天法道，道法自然。

<王弼>法，谓法则也。人不违地，乃得全安，法地也。地不违天，乃得全载，法天也。天不违道，乃得全覆，法道也。道不违自然，乃得其性，法自然者。在方而法 方，在圆而法圆，于自然无所违也。自然者，无称之言，穷极之辞也。用智不及无知，而形魄不及精象，精象不及无形，有仪不及无仪，故转相法也。道顺自然，天故资焉。天法于道，地故则焉。地法于天，人故象焉。所以为主其一之者，主也。</王弼>

# 二十六

重为轻根，静为躁君。

<王弼>凡物轻不能载重，小不能镇大。不行者使行，不动者制动，是以重必为轻根，静必为躁君也。</王弼>

是以圣人终日行不离辎重。

<王弼>以重为本，故不离。</王弼>

虽有荣观，燕处超然。

<王弼>不以经心也。</王弼>

奈何万乘之主，而以身轻天下？轻则失本，躁则失君。

<王弼>轻，不镇重也，失本，为丧身也，失君，为失君位也。</王弼>

# 二十七

善行无辙迹，

<王弼>顺自然而行，不造不始，故物得至而无辙迹也。</王弼>

善言无瑕谪；

<王弼>顺物之性，不别不析，故无瑕谪可得其门也。</王弼>

善数不用筹策；

<王弼>因物之数，不假形也。</王弼>

善闭无关楗而不可开，善结无绳约而不可解。

<王弼>因物自然，不设不施，故不用关楗绳约而不可开解也。此五者皆言不造不施，因物之性，不以形制物也。</王弼>

是以圣人常善救人，故无弃人；

<王弼>圣人不立形名以检于物，不造进向以殊弃不肖，辅万物之自然而不为始，故曰无弃人也。不尚贤能，则民不争，不贵难得之货，则民不为盗，不见可欲，则民心不乱。常使民心无欲无惑，则无弃人矣。</王弼>

常善救物，故无弃物，是谓袭明。故善人者，不善人之师；

<王弼>举善以师不善，故谓之师矣。</王弼>

不善人者，善人之资。

<王弼>资，取也。善人以善齐不善，以善弃不善也。故不善人，善人之所取也。</王弼>

不贵其师，不爱其资，虽智大迷，

<王弼>虽有其智，自任其智，不因物，于其道必失。故曰，虽智大迷。</王弼>

是谓要妙。

# 二十八

知其雄，守其雌，为天下谿。为天下谿，常德不离，复归于婴儿。

<王弼>雄，先之属；雌，后之属也。知为天下之先也，必后也，是以圣人后其身而身先也。谿不求物而物自归之，婴儿不用智而合自然之智。</王弼>

知其白，守其黑，为天下式。

<王弼>式，模则也。</王弼>

为天下式，常德不忒，

<王弼>忒，差也。</王弼>

复归于无极。

<王弼>不可穷也。</王弼>

知其荣，守其辱，为天下谷，常德乃足，复归于朴。

<王弼>此三者，言常反终，后乃德全其所处也。下章云，反者道之动也。功不可取，常处其母也。</王弼>

朴散则为器，圣人用之，则为官长，

<王弼>朴，真也。真散则百行出，殊类生，若器也。圣人因其分散，故为之立官长。以善为师，不善为资，移风易俗，复使归于一也。</王弼>

故大制不割。

<王弼>大制者，以天下之心为心，故无割也。</王弼>

# 二十九

将欲取天下而为之，吾见其不得已。天下神器，

<王弼>神，无形无方也。器，合成也。无形以合，故谓之神器也。</王弼>

不可为也，为者败之，执者失之。

<王弼>万物以自然为性，故可因而不可为也。可通而不可执也。物有常性，而造为之，故必败也。物有往来而执之，故必失矣。</王弼>

故物或行或随，或歔或吹。或强或羸，或挫或隳。是以圣人去甚，去奢，去泰。

<王弼>凡此诸或，言物事逆顺反复，不施为执割也。圣人达自然之至，畅万物之情，故因而不为，顺而不施。除其所以迷，去其所以惑，故心不乱而物性自得之也。</王弼>

# 三十

以道佐人主者，不以兵强天下。

<王弼>以道佐人主，尚不可以兵强于天下，况人主躬于道者乎。</王弼>

其事好还。

<王弼>为始者务欲立功生事，而有道者务欲还反无为，故云，其事好还也。</王弼>

师之所处，荆棘生焉。大军之后，必有凶年。

<王弼>言师凶害之物也。无有所济，必有所伤，贼害人民，残荒田亩，故曰荆棘生焉。</王弼>

善有果而已，不敢以取强。

<王弼>果犹济也。言善用师者，趣以济难而已矣，不以兵力取强于天下也。</王弼>

果而勿矜，果而勿伐，果而勿骄。

<王弼>吾不以师道为尚，不得已而用，何矜骄之有也。</王弼>

果而不得已，果而勿强。

<王弼>言用兵虽趣功果济难，然时故不得已，当复用者，但当以除暴乱，不遂用果以为强也。</王弼>

物壮则老，是谓不道，不道早已。

<王弼>壮，武力暴兴，喻以兵强于天下者也。飘风不终朝，骤雨不终日，故暴兴必不道早已也。</王弼>

# 三十一

夫佳兵者，不祥之器，物或恶之，故有道者不处。君子居则贵左，用兵则贵右。兵者不祥之器，非君子之器，不得已而用之，恬淡为上。胜而不美，而美之者，是乐杀人。夫乐杀人者，则不可以得志于天下矣。吉事尚左，凶事尚右。偏将军居左，上将军居右，言以丧礼处之。杀人之众，以哀悲泣之，战胜，以丧礼处之。
# 三十二

道常无名，朴虽小，天下莫能臣也。侯王若能守之，万物将自宾。

<王弼>道，无形不系，常不可名，以无名为常。故曰“道常无名”也。朴之为物，以无为心也，亦无名，故将得道，莫若守朴，夫智者可以能臣也，勇者可以武使也，巧者可以事役也，力者可以重任也，朴之为物，愦然不偏，近于无有，故曰“莫能臣也”。抱朴无为，不以物累其真，不以欲害其神，则物自宾而道自得也。</王弼>

天地相合，以降甘露，民莫之令而自均。

<王弼>言天地相合，则甘露不求而自降；我守其真性无为，则民不令而自均也。</王弼>

始制有名，名亦既有，夫亦将知止，知止所以不殆。

<王弼>始制，谓朴散始为官长之时也。始制官长，不可不立名分，以定尊卑，故始制有名也，过此以往，将争锥刀之末，故曰“名亦既有”，夫亦将知止也，遂任名以号物，则失治之母也，故知止所以不殆也。</王弼>

譬道之在天下，犹川谷之于江海。

<王弼>川谷之求江与海，非江海召之，不召不求而自归者，世行道于天下者，不令而自均，不求而自得，故曰“犹川谷之与江海”也。</王弼>

# 三十三

知人者智，自知者明。

<王弼>知人者，智而已矣，未若自知者超智之上也。</王弼>

胜人者有力，自胜者强。

<王弼>胜人者，有力而已矣，未若自胜者无物以损其力，用其智于人，未若用其智于己也。用其力于人，未若用其力于己也。明用于己，则物无避焉，力用于己，则物无改焉。</王弼>

知足者富。

<王弼>知足自不失，故富也。</王弼>

强行者有志。

<王弼>勤能行之，其志必获，故曰强行者有志矣。</王弼>

不失其所者久。

<王弼>以明自察，量力而行，不失其所，必获久长矣。</王弼>

死而不亡者寿。

<王弼>虽死而以为生之道不亡，乃得全其寿，身没而道犹存，况身存而道不卒乎。</王弼>

# 三十四

大道氾兮，其可左右。

<王弼>言道泛滥，无所不适，可左右上下周旋而用，则无所不至也。</王弼>

万物恃之而生而不辞，功成不名有。衣养万物而不为主，常无欲，可名于小；

<王弼>万物皆由道而生，既生而不知所由，故天下常无欲之时，万物各得其所，若道无施于物，故名于小矣。</王弼>

万物归焉而不为主，可名为大。

<王弼>万物皆归之以生，而力使不知其所由，此不为小，故复可名于大矣。</王弼>

以其终不自为大，故能成其大。

<王弼>为大于其细，图难于其易。</王弼>

# 三十五

执大象，天下往。

<王弼>大象，天象之母也，不寒不温不凉，故能包统万物，无所犯伤，主若执之，则天下往也。</王弼>

往而不害，安平太。

<王弼>无形无识，不偏不彰，故万物得往而不害妨也。</王弼>

乐与饵，过客止。道之出口，淡乎其无味，视之不足见，听之不足闻，用之不足既。

<王弼>言道之深大，人闻道之言，乃更不如乐与饵，应时感悦人心也。乐与饵则能令过客止，而道之出言淡然无味，视之不足见则不足以悦其目，听之不足闻则不足以娱其耳，若无所中然，乃用之不可穷极也。</王弼>

# 三十六

将欲歙之，必固张之；将欲弱之，必固强之；将欲废之，必固兴之；将欲夺之，必固与之。是谓微明。

<王弼>将欲除强梁，去暴乱，当以此四者。因物之性，令其自戮，不假刑为大，以除将物也，故曰微明也。足其张，令之足，而又求其张，则众所歙也，与其张之不足，而改其求张者，愈益而已反危。</王弼>

柔弱胜刚强。鱼不可脱于渊，国之利器不可以示人。

<王弼>利器，利国之器也。唯因物之性，不假刑以理物，器不可睹，而物各得其所，则国之利器也。示人者，任刑也。刑以利国则失矣。鱼脱于渊，则必见失矣。利国器而立刑以示人，亦必失也。</王弼>

# 三十七

道常无为

<王弼>顺自然也。</王弼>

而无不为。

<王弼>万物无不由为以治以成之也。</王弼>

侯王若能守之，万物将自化。化而欲作，吾将镇之以无名之朴。

<王弼>化而欲作，作欲成也。吾将镇之无名之朴，不为主也。</王弼>

无名之朴，夫亦将无欲。

<王弼>无欲竞也。</王弼>

不欲以静，天下将自定。

# 三十八

上德不德，是以有德；下德不失德，是以无德。上德无为而无以为，下德为之而有以为。上仁为之而无以为，上义为之而有以为。上礼为之而莫之应， 则攘臂而扔之。故失道而后德，失德而后仁，失仁而后义，失义而后礼。夫礼者，忠信之薄，而乱之首。前识者，道之华，而愚之始。是以大丈夫处其厚，不居其薄；处其实，不居其华。故去彼取此。

<王弼>德者，得也。常得而无丧，利而无害，故以德为名焉。何以得德？由乎道也。何以尽德？以无为用。以无为用则莫不载也，故物无焉，则无物不经，有焉，则 不足以免其生。是以天地虽广，以无为心。圣王虽大，以虚为主。故曰，以复而视，则天地之心见。至日而思之，则先王之至睹也。故灭其私而无其身，则四海莫不瞻，远近莫不至。殊其己而有其心，则一体不能自全，肌骨不能相容，是以上德之人，唯道是用。不德其德，无执无用，故能有德而无不为，不求而得，不为而成， 故虽有德而无德名也。下德求而得之，为而成之，则立善以治物，故德名有焉。求而得之必有失焉，为而成之必有败焉，善名生则有不善应焉，故下德为之而有以为也。无以为者，无所遍为也。凡不能无为而为之者，皆下德也。仁义礼节是也，将明德之上下，辄举下德以对上德，至于无以为，极下德下之量，上仁是也，足及于无以为而犹为之焉。为之而无以为，故有为，为之患矣。本在无为，母在无名，弃本舍母而适其子，功虽大焉，必有不济。名虽美焉，伪亦必生。不能不为而成，不兴而治，则乃为之，故有宏普博施仁爱之者，而爱之无所偏私，故上仁为之而无以为也。爱不能兼，则有抑抗正真而义理之者，忿枉祐直，助彼攻此物事而有以心为矣，故上义为之而有以为也。直不能笃，则有游饰修文，礼敬之者，尚好修敬，校责往来，则不对之闲，忿怒生焉。故上礼为之而莫之应，则攘臂而扔之。夫大之极也，其唯道乎，自此已往，岂足尊哉。故虽盛业大富而有万物，犹各得其德，虽贵以无为用，不能舍无以为体也。不能舍无以为体，则失其为大矣。所谓失道而后德也。以无为用，德其母，故能己不劳焉而物无不理。下此已往，则失用之母，不能无为而贵博施，不能博施而贵正直，不能正直而贵饰敬，所谓失德而后仁，失仁而后义，失义而后礼也。夫礼也，所始首于忠信不笃，通简不阳，责备于表，机微争制，夫仁义发于内，为之犹伪，况务外饰而可久乎。故夫礼者，忠信之薄而乱之首也。前识者，前人而识也，即下德之伦也。竭其聪明以为前识，役其智力以营庶事，虽德其情，奸巧弥密，虽丰其誉，愈丧笃实。劳而事昏，务而治薉，虽竭圣智，而民愈害。舍己任物，则无为而泰。守夫素朴，则不顺典制，听彼所获，弃此所守，识道之华，而愚之首，故茍得其为功之母，则万物作焉而不辞也。万事存焉而不劳也，用不以形，御不以名，故仁义可显，礼敬可彰也。夫载之以大道，镇之以无名，则物无所尚，志无所营，各任其贞，事用其诚，则仁德厚焉，行义正焉，礼敬清焉，弃其所载，舍其所生，用其成形，役其聪明，仁则诚焉，义其竞焉，礼其争焉，故仁德之厚，非用仁之所能也，行义之正，非用义之所成也。礼敬之清，非用礼之所济也。载之以道，统之以母，故显之而无所尚，彰之而无所竞。用夫无名，故名以笃焉。用夫无形，故形以成焉。守母以存其子，崇本以举其末，则形名俱有，而邪不生。大美配天而华不作，故母不可远，本不可失。仁义，母之所生，非可以为母。形器，匠之所成，非可以为匠也。舍其母而用其子，弃其本而适其末，名则有 所分，形则有所止，虽极其大，必有不周，虽盛其美，必有忧患，功在为之，岂足处也。</王弼>

# 三十九

昔之得一者，

<王弼>昔，始也。一，数之始而物之极也。各是一物之生，所以为主也。物皆各得此一以成，既成而舍以居成，居成则失其母，故皆裂发歇竭灭蹶也。</王弼>

天得一以清，地得一以宁，神得一以灵，谷得一以盈，万物得一以生，侯王得一以为天下贞。其致之，

<王弼>各以其一致此清、宁、灵、盈、生、贞。</王弼>

天无以清将恐裂，

<王弼>用一以致清耳，非用清以清也。守一则清不失，用清则恐裂也。故为功之母，不可舍也。是以皆无用其功，恐丧其本也。</王弼>

地无以宁将恐发，神无以灵将恐歇，谷无以盈将恐竭，万物无以生将恐灭，侯王无以贵高将恐蹶。故贵以贱为本，高以下为基。是以侯王自称孤﹑寡﹑不穀。此非以贱为本邪？非乎？故致数舆无舆，不欲琭琭如玉，珞珞如石。

<王弼>清不能为清，盈不能为盈，皆有其母以存其形，故清不足贵，盈不足多，贵在其母，而母无贵形。贵乃以贱为本，高乃以下为基，故致数舆乃无舆也，玉石琭琭珞珞，体尽于形，故不欲也。</王弼>

# 四十

反者道之动，

<王弼>高以下为基，贵以贱为本，有以无为用，此其反也。动皆知其所无，则物通矣。故曰“反者道之动”也。</王弼>

弱者道之用。

<王弼>柔弱同通，不可穷极。</王弼>

天下万物生于有，有生于无。

<王弼>天下之物皆以有为生，有之所始，以无为本，将欲全有，必反于无也。</王弼>

# 四十一

上士闻道，勤而行之；

<王弼>有志也。</王弼>

中士闻道，若存若亡；下士闻道，大笑之。不笑不足以为道。故建言有之﹕

<王弼>建，犹立也。</王弼>

明道若昧，

<王弼>光而不耀。</王弼>

进道若退，

<王弼>后其身而身先，外其身而身存。</王弼>

夷道若颣，

<王弼>颣，㘨也。大夷之道，因物之性，不执平以割物，其平不见，乃更反若颣㘨也。</王弼>

上德若谷，

<王弼>不德其德，无所怀也。</王弼>

大白若辱，

<王弼>知其白，守其黑，大白然后乃得。</王弼>

广德若不足，

<王弼>广德不盈，廓然无形，不可满也。</王弼>

建德若偷，

<王弼>偷，匹也。建德者，因物自然，不立不施，故若偷匹。</王弼>

质真若渝，

<王弼>质真者，不矜其真，故渝。</王弼>

大方无隅，

<王弼>方而不割，故无隅也。</王弼>

大器晚成，

<王弼>大器成天下不持全别，故必晚成也。</王弼>

大音希声，

<王弼>听之不闻名曰希，不可得闻之音也。有声则有分，有分则不宫而商矣，分则不能统众，故有声者非大音也。</王弼>

大象无形，

<王弼>有形则有分，有分者不温则炎，不炎则寒。故象而形者，非大象。</王弼>

道隐无名。夫唯道，善贷且成。

<王弼>凡此诸善，皆是道之所成也。在象则为大象，而大象无形。在音则为大音，而大音希声。物以之成而不见其成形，故隐而无名也。贷之非唯供其乏而已，一贷之则足以永终其德，故曰善贷也。成之不如机匠之裁，无物而不济其形，故曰善成。</王弼>

# 四十二

道生一，一生二，二生三，三生万物。万物负阴而抱阳，冲气以为和。人之所恶，唯孤﹑寡﹑不穀，而王公以为称。故物或损之而益，或益之而损。

<王弼>万物万形，其归一也，何由致一，由于无也。由无乃一，一可谓无，已谓之一，岂得无言乎。有言有一，非二如何？有一有二，遂生乎三，从无之有，数尽乎斯，过此以往，非道之流，故万物之生，吾知其主，虽有万形，冲气一焉。百姓有心，异国殊风，而得一者，王侯主焉。以一为主，一何可舍，愈多愈远，损则近之，损之至尽，乃得其极。既谓之一，犹乃至三，况本不一而道可近乎，损之而益，岂虚言也。</王弼>

人之所教，我亦教之。

<王弼>我之非强使人从之也，而用夫自然，举其至理，顺之必吉，违之必凶。故人相教，违之自取其凶也，亦如我之教人，勿违之也。</王弼>

强梁者不得其死，吾将以为教父。

<王弼>强梁则必不得其死。人相教为强梁，则必如我之教人不当为强梁也。举其强梁不得其死以教邪。若云顺吾教之必吉也，故得其违教之徒，适可以为教父也。</王弼>

# 四十三

天下之至柔，驰骋天下之至坚。

<王弼>气无所不入，水无所不出于经。</王弼>

无有入无间，吾是以知无为之有益。

<王弼>虚无柔弱，无所不通，无有不可穷，至柔不可折，以此推之，故知无为之有益也。</王弼>

不言之教，无为之益，天下希及之。
# 四十四

名与身孰亲？

<王弼>尚名好高，其身必疏。</王弼>

身与货孰多？

<王弼>贪货无厌，其身必少。</王弼>

得与亡孰病？

<王弼>得多利而亡其身，何者为病也。</王弼>

是故甚爱必大费，多藏必厚亡，

<王弼>甚爱不与物通，多藏不与物散，求之者多，攻之者众，为物所病，故大费厚亡也。</王弼>

知足不辱，知止不殆，可以长久。
# 四十五

大成若缺，其用不弊。

<王弼>随物而成，不为一象，故若缺也。</王弼>

大盈若冲，其用不穷。

<王弼>大盈充足，随物而与，无所爱矜，故若冲也。</王弼>

大直若屈，其用不居。

<王弼>随物而直，直不在一，故若屈也。</王弼>

大巧若拙，其用不辍。

<王弼>大巧，因自然以成器，不造为异端，故若拙也。</王弼>

大辩若讷，其用不差。

<王弼>大辩因物而言，己无所造，故若讷也。</王弼>

躁胜寒，静胜热。清静为天下正。

<王弼>躁罢然后胜寒，静无为以胜热，以此推之，则清静为天下正也。静则全物之真，躁则犯物之性，故惟清静，乃得如上诸大也。</王弼>

# 四十六

天下有道，却走马以粪。

<王弼>天下有道，知足知止，无求于外，各修其内而已，故却走马以治田粪也。</王弼>

天下无道，戎马生于郊。

<王弼>贪欲无厌，不修其内，各求于外，故戎马生于郊也。</王弼>

祸莫大于不知足；咎莫大于欲得。故知足之足，常足矣。
# 四十七

不出户，知天下；不窥牖，见天道。

<王弼>事有宗，而物有主，途虽殊而同归也，虑虽百而其致一也。道有大常，理有大致，执古之道，可以御今，虽处于今，可以知古始，故不出户窥牖而可知也。</王弼>

其出弥远，其知弥少。

<王弼>无在于一，而求之于众也，道视之不可见，听之不可闻，搏之不可得，如其知之，不须出户，若其不知，出愈远愈迷也。</王弼>

是以圣人不行而知，不见而名，

<王弼>得物之致，故虽不行而虑可知也。识物之宗，故虽不见，而是非之理可得而名也。</王弼>

不为而成。

<王弼>明物之性，因之而已。故虽不为而使之成矣。</王弼>

# 四十八

为学日益，

<王弼>务欲进其所能，益其所习。</王弼>

为道日损。

<王弼>务欲反虚无也。</王弼>

损之又损，以至于无为。无为而无不为。

<王弼>有为则有所失，故无为乃无所不为也。</王弼>

取天下常以无事，

<王弼>动常因也。</王弼>

及其有事，

<王弼>自己造也。</王弼>

不足以取天下。

<王弼>失统本也。</王弼>

# 四十九

圣人无常心，以百姓心为心。

<王弼>动常因也。</王弼>

善者，吾善之；不善者，吾亦善之，

<王弼>各因其用则善不失也。</王弼>

德善。

<王弼>无弃人也。</王弼>

信者，吾信之；不信者，吾亦信之，德信。圣人在天下歙歙，为天下浑其心，

<王弼>各用聪明。</王弼>

百姓皆注其耳目, 圣人皆孩之。

<王弼>皆使和而无欲，如婴儿也。夫天地设位，圣人成能，人谋鬼谋，百姓与能者，能者与之，资者取之，能大则大，资贵则贵，物有其宗，事有其主，如此则可冕旒充目而不惧于欺，黈纩塞耳而无戚于慢，又何为劳一身之聪明，以察百姓之情哉。夫以明察物，物亦竞以其明应之，以不信察物，物亦竞以其不信应之。夫天下之 心，不必同其所应，不敢异则莫肯用其情矣，甚矣害之大也，莫大于用其明矣。夫在智则人与之讼，在力则人与之争。智不出于人而立乎讼地则穷矣；力不出于人而立乎争地则危矣。未有能使人无用其智力乎己者也，如此则己以一敌人，而人以千万敌己也。若乃多其法网，烦其刑罚，塞其径路，攻其幽宅，则万物失其自然，百姓丧其手足，鸟乱于上，鱼乱于下。是以圣人之于天下歙歙焉，心无所主也，为天下浑心焉，意无所适莫也。无所察焉，百姓何避，无所求焉，百姓何应， 无避无应，则莫不用其情矣。人无为舍其所能，而为其所不能，舍其所长，而为其所短，如此，则言者言其所知，行者行其所能，百姓各皆注其耳目焉，吾皆孩之而已。</王弼>

# 五十

出生入死。

<王弼>出生地，入死地。</王弼>

生之徒，十有三；死之徒，十有三；人之生，动之死地，亦十有三。夫何故？以其生生之厚。盖闻善摄生者，陆行不遇兕虎，入军不被甲兵；兕无所投其角，虎无所措其爪，兵无所容其刃。夫何故？以其无死地。

<王弼>十有三，犹云十分有三分，取其生道，全生之极，十分有三耳。取死之道，全死之极，亦十分有三耳。而民生生之厚，更之无生之地焉，善摄生者无以生为 生，故无死地也。器之害者，莫甚乎兵戈，兽之害者，莫甚乎兕虎，而令兵戈无所容其锋刃，虎兕无所措其爪角，斯诚不以欲累其身者也，何死地之有乎。夫蚖蟺以 渊为浅，而凿穴其中，鹰鹯以山为卑，而增巢其上，矰缴不能及，网罟不能到，可谓处于无死地矣，然而卒以甘饵，乃入于无生之地，岂非生生之厚乎，故物茍不以 求离其本，不以欲渝其真，虽入军而不害，陆行而不可犯也，赤子之可则而贵信矣。</王弼>

# 五十一

道生之，德畜之，物形之，势成之。

<王弼>物生而后畜，畜而后形，形而后成，何由而生？道也；何得而畜？德也；何由而形？物也；何使而成，势也。唯因也，故能无物而不形；唯势也，故能无物而不成。凡物之所以生，功之所以成，皆有所由，有所由焉，则莫不由乎道也。故推而极之，亦至道也。随其所因，故各有称焉。</王弼>

是以万物莫不尊道而贵德。

<王弼>道者，物之所由也。德者，物之所得也。由之乃得，故曰不得不失，尊之则害，不得不贵也。</王弼>

道之尊，德之贵，夫莫之命而常自然。

<王弼>命并作爵。</王弼>

故道生之，德畜之。长之育之，亭之毒之，盖之覆之。

<王弼>谓成其实，各得其庇荫，不伤其体矣。</王弼>

生而不有，为而不恃，

<王弼>为而不有。</王弼>

长而不宰。是谓玄德。

<王弼>有德而不知其主也，出乎幽冥，是以谓之玄德也。</王弼>

# 五十二

天下有始，以为天下母。

<王弼>善始之则善养畜之矣，故天下有始则可以为天下母矣。(按此段注文原脱，据楼宇烈补。)</王弼>

既得其母，以知其子，既知其子，复守其母，没身不殆。

<王弼>母，本也，子，末也。得本以知末，不舍本以逐末也。</王弼>

塞其兑，闭其门，

<王弼>兑，事欲之所由生；门，事欲之所由从也。</王弼>

终身不勤。

<王弼>无事永逸，故终身不勤也。</王弼>

开其兑，济其事，终身不救。

<王弼>不闭其原而济其事，故虽终身不救。</王弼>

见小曰明，守柔曰强。

<王弼>为治之功不在大，见大不明，见小乃明。守强不强，守柔乃强也。</王弼>

用其光，

<王弼>显道以去民迷。</王弼>

复归其明，

<王弼>不明察也。</王弼>

无遗身殃，是为习常。

<王弼>道之常也。</王弼>

# 五十三

使我介然有知，行于大道，唯施是畏。

<王弼>言若使我可介然有知，行大道于天下，唯施为之是畏也。</王弼>

大道甚夷，而民好径。

<王弼>言大道荡然正平，而民犹尚舍之而不由，好从邪径，况复施为以塞大道之中乎。故曰，大道甚夷，而民好径。</王弼>

朝甚除，

<王弼>朝，宫室也。除，洁好也。</王弼>

田甚芜，仓甚虚；

<王弼>朝甚除，则田甚芜，仓甚虚，设一而众害生也。</王弼>

服文彩，带利剑，厌饮食，财货有馀；是为盗夸。非道也哉！

<王弼>凡物不以其道得之，则皆邪也，邪则盗也。夸而不以其道得之，窃位也，故举非道以明非道，则皆盗夸也。</王弼>

# 五十四

善建者不拔，

<王弼>固其根而后营其末，故不拔也。</王弼>

善抱者不脱，

<王弼>不贪于多，齐其所能，故不脱也。</王弼>

子孙以祭祀不辍。

<王弼>子孙传此道以祭祀则不辍也。</王弼>

修之于身，其德乃真；修之于家，其德乃馀；

<王弼>以身及人也，修之身则真，修之家则有馀，修之不废，所施转大。</王弼>

修之于乡，其德乃长；修之于国，其德乃丰；修之于天下，其德乃普。故以身观身，以家观家，以乡观乡，以国观国，

<王弼>彼皆然也。</王弼>

以天下观天下。

<王弼>以天下百姓心观天下之道也，天下之道，逆顺吉凶，亦皆如人之道也。</王弼>

吾何以知天下然哉？以此。

<王弼>此上之所云也。言吾何以得知天下乎，察己以知之，不求于外也，所谓不出户以知天下者也。</王弼>

# 五十五

含德之厚，比于赤子。蜂虿虺蛇不螫，猛兽不据，攫鸟不搏。

<王弼>赤子无求无欲，不犯众物，故毒虫之物无犯之人也。含德之厚者，不犯于物，故无物以损其全也。</王弼>

骨弱筋柔而握固。

<王弼>以柔弱之故，故握能周固。</王弼>

未知牝牡之合而全作，

<王弼>作，长也。无物以损其身，故能全长也。言含德之厚者，无物可以损其德、渝其真，柔弱不争而不摧折，皆若此也。</王弼>

精之至也。终日号而不嗄，

<王弼>无争欲之心，故终日出声而不嗄也。</王弼>

和之至也。知和曰常，

<王弼>物以和为常，故知和则得常也。</王弼>

知常曰明。

<王弼>不皦不昧，不温不凉，此常也。无形不可得而见，曰明也。</王弼>

益生曰祥。

<王弼>生不可益，益之则夭也。</王弼>

心使气曰强。

<王弼>心宜无有，使气则强。</王弼>

物壮则老，谓之不道，不道早已。

# 五十六

知者不言，

<王弼>因自然也。</王弼>

言者不知。

<王弼>造事端也。</王弼>

塞其兑，闭其门，挫其锐，

<王弼>含守质也。</王弼>

解其分，

<王弼>除争原也。</王弼>

和其光，

<王弼>无所特显，则物无所偏争也。</王弼>

同其尘，

<王弼>无所特贱，则物无所偏耻也。</王弼>

是谓玄同。故不可得而亲，不可得而疏；

<王弼>可得而亲，则可得而疏也。</王弼>

不可得而利，不可得而害；

<王弼>可得而利，则可德而害也。</王弼>

不可得而贵，不可得而贱。

<王弼>可得而贵，则可得而贱也。</王弼>

故为天下贵。

<王弼>无物可以加之也。</王弼>

# 五十七

以正治国，以奇用兵，以无事取天下。

<王弼>以道治国则国平，以正治国则奇正起也，以无事则能取天下也。上章云：其取天下者，常以无事，及其有事，又不足以取天下也。故以正治国则不足以取天下，而以奇用兵也。夫以道治国，崇本以息末，以正治国，立辟以攻末，本不立而末浅，民无所及，故必至于奇用兵也。</王弼>

吾何以知其然哉？以此。天下多忌讳，而民弥贫；民多利器，国家滋昏；

<王弼>利器，凡所以利己之器也。民强则国家弱。</王弼>

人多伎巧，奇物滋起；

<王弼>民多智慧则巧伪生，巧伪生则邪事起。</王弼>

法令滋彰，盗贼多有。

<王弼>立正欲以息邪，而奇兵用；多忌讳欲以耻贫，而民弥贫；利器欲以强国者也，而国愈昏多。皆舍本以治末，故以致此也。</王弼>

故圣人云﹕“我无为而民自化，我好静而民自正，我无事而民自富，我无欲而民自朴。”

<王弼>上之所欲，民从之速也。我之所欲，唯无欲而民亦无欲而自朴也。此四者，崇本以息末也。</王弼>

# 五十八

其政闷闷，其民淳淳；

<王弼>言善治政者，无形无名，无事无政可举，闷闷然，卒至于大治，故曰，其政闷闷也。其民无所争竞，宽大淳淳，故曰，其民淳淳也。</王弼>

其政察察，其民缺缺。

<王弼>立刑名，明赏罚，以检奸伪，故曰察察也。殊类分析，民怀争竞，故曰，其民缺缺也。</王弼>

祸兮福之所倚，福兮祸之所伏。孰知其极？其无正。

<王弼>言谁知善治之极乎！唯无可正举，无可形名，闷闷然而天下大化，是其极也。</王弼>

正复为奇，

<王弼>以正治国，则便复以奇用兵矣。故曰，正复为奇。</王弼>

善复为妖。

<王弼>立善以和万物，则便复有妖之患也。</王弼>

人之迷，其日固久。

<王弼>言人之迷惑失道，固久矣。不可便正善治以责。</王弼>

是以圣人方而不割，

<王弼>以方导物，舍去其邪，不以方割物，所谓大方无隅。</王弼>

廉而不刿，

<王弼>廉，清廉也；刿，伤也。以清廉清民，令去其邪，令去其污，不以清廉刿伤于物也。</王弼>

直而不肆，

<王弼>以直导物，令去其僻，而不以直激沸于物也。所谓大直若屈也。</王弼>

光而不燿。

<王弼>以光鉴其所以迷，不以光照求其隐慝也，所谓明道若昧也，此皆崇本以息末，不攻而使复之也。</王弼>

# 五十九

治人事天，莫若啬。

<王弼>莫若，犹莫过也。啬，农夫，农人之治田务，去其殊类，归于齐一也。全其自然，不急其荒病，除其所以荒病，上承天命，下绥百姓，莫过于此。</王弼>

夫唯啬，是谓早服；

<王弼>早服，常也。</王弼>

早服谓之重积德；

<王弼>唯重积德，不欲锐速，然后乃能使早服其常，故曰早服谓之重积德者也。</王弼>

重积德则无不克，无不克则莫知其极；

<王弼>道无穷也。</王弼>

莫知其极，可以有国；

<王弼>以有穷而莅国，非能有国也。</王弼>

有国之母，可以长久；

<王弼>国之所以安谓之母，重积德是唯图其根，然后营末，乃得其终也。</王弼>

是谓深根固柢，长生久视之道。
# 六十

治大国，若烹小鲜。

<王弼>不扰也，躁则多害，静则全真，故其国弥大，而其主弥静，然后乃能广得众心矣。</王弼>

以道莅天下，其鬼不神；

<王弼>治大国则若烹小鲜，以道莅天下则其鬼不神也。</王弼>

非其鬼不神，其神不伤人；

<王弼>神不害自然也，物守自然则神无所加，神无所加则不知神之为神也。</王弼>

非其神不伤人，圣人亦不伤人。

<王弼>道洽则神不伤人，神不伤人则不知神之为神。道洽则圣人亦不伤人，圣人不伤人则不知圣人之为圣也。犹云，不知神之为神，亦不知圣人之为圣也。夫恃威网以使物者，治之衰也。使不知神圣之为神圣，道之极也。</王弼>

夫两不相伤，故德交归焉。

<王弼>神不伤人，圣人亦不伤人，圣人不伤人，神亦不伤人。故曰，两不相伤也。神圣合道，交归之也。</王弼>

# 六十一

大国者下流，

<王弼>江海居大而处下，则百川流之，大国居大而处下，则天下流之，故曰，大国下流也。</王弼>

天下之交。

<王弼>天下所归会也。</王弼>

天下之牝，

<王弼>静而不求，物自归之也。</王弼>

牝常以静胜牡，以静为下。

<王弼>以其静故能为下也。牝，雌也。雄躁动贪欲，雌常以静，故能胜雄也。以其静复能为下，故物归之也。</王弼>

故大国以下小国，

<王弼>大国以下，犹云以大国下小国。</王弼>

则取小国；

<王弼>小国则附之。</王弼>

小国以下大国，则取大国。

<王弼>大国纳之也。</王弼>

故或下以取，或下而取。

<王弼>言唯修卑下，然后乃各得其所。</王弼>

大国不过欲兼畜人，小国不过欲入事人。夫两者各得其所欲，大者宜为下。

<王弼>小国修下自全而已，不能令天下归之，大国修下则天下归之。故曰，各得其所欲，则大者宜为下也。</王弼>

# 六十二

道者万物之奥。

<王弼>奥，犹暧也。可得庇荫之辞。 </王弼>

善人之宝，

<王弼>宝以为用也。</王弼>

不善人之所保。

<王弼>保以全也。</王弼>

美言可以市，尊行可以加人。

<王弼>言道无所不先，物无有贵于此也。虽有珍宝璧马，无以匹之，美言之则可以夺众货之贾，故曰，美言可以市也，尊行之则千里之外应之，故曰，可以加于人也。</王弼>

人之不善，何弃之有？

<王弼>不善当保道以免放。</王弼>

故立天子，置三公，

<王弼>言以尊行道也。</王弼>

虽有拱璧以先驷马，不如坐进此道。

<王弼>此道，上之所云也。言故立天子、置三公，尊其位、重其人，所以为道也。物无有贵于此者。故虽有拱抱宝璧以先，驷马而进之，不如坐而进此道也。</王弼>

古之所以贵此道者何？不曰以求得，有罪以免邪？故为天下贵。

<王弼>以求则得求，以免则得免，无所而不施，故为天下贵也。</王弼>

# 六十三

为无为，事无事，味无味。

<王弼>以无为为居，以不言为教，以恬淡为味，治之极也。</王弼>

大小多少，报怨以德。

<王弼>小怨则不足以报，大怨则天下之所欲诛，顺天下之所同者，德也。</王弼>

图难于其易，为大于其细；天下难事必作于易，天下大事必作于细。是以圣人终不为大，故能成其大。夫轻诺必寡信，多易必多难。是以圣人犹难之，

<王弼>以圣人之才犹尚难于细易，况非圣人之才而欲忽于此乎，故曰，犹难之也。</王弼>

故终无难矣
# 六十四

其安易持，其未兆易谋。

<王弼>以其安不忘危，持之不忘亡，谋之无功之势，故曰易也。</王弼>

其脆易泮，其微易散。

<王弼>虽失无入有，以其微脆之故，未足以兴大功，故易也。此四者，皆说慎终也。不可以无之故而不持，不可以微之故而弗散也。无而弗持则生有焉，微而不散则生大焉。故虑终之患，如始之祸，则无败事。</王弼>

为之于未有，

<王弼>谓其安未兆也。</王弼>

治之于未乱。

<王弼>谓微脆也。</王弼>

合抱之木，生于毫末；九层之台，起于累土；千里之行，始于足下。为者败之，执者失之。

<王弼>当以慎终除微，慎微除乱，而以施为治之，形名执之，反生事原，巧辟滋作，故败失也。</王弼>

是以圣人无为故无败，无执故无失。民之从事，常于几成而败之。

<王弼>不慎终也。</王弼>

慎终如始，则无败事。是以圣人欲不欲，不贵难得之货；

<王弼>好欲虽微，争尚为之，兴难得之货虽细，贪盗为之起也。</王弼>

学不学，复众人之所过。

<王弼>不学而能者，自然也，喻于不学者，过也。故学不学，以复众人之过。</王弼>

以辅万物之自然，而不敢为。
# 六十五

古之善为道者，非以明民，将以愚之。

<王弼>明谓多见巧诈，蔽其朴也。愚谓无知守真，顺自然也。</王弼>

民之难治，以其智多。

<王弼>多智巧诈，故难治也。</王弼>

故以智治国，国之贼，

<王弼>智，犹治也，以智而治国，所以谓之贼者，故谓之智也。民之难治，以其多智也，当务塞兑闭门，令无知无欲，而以智术动民。邪心既动，复以巧术防民之伪，民知其术，防随而避之，思惟密巧，奸伪益滋，故曰，以智治国，国之贼也。</王弼>

不以智治国，国之福。知此两者亦稽式。常知稽式，是谓玄德。玄德深矣，远矣，

<王弼>稽，同也。今古之所同，则而不可废，能知稽式，是谓玄德，玄德深矣，远矣。</王弼>

与物反矣，

<王弼>反其真也。</王弼>

然后乃至大顺。
# 六十六

江海所以能为百谷王者，以其善下之，故能为百谷王。是以欲上民，必以言下之。欲先民，必以身后之。是以圣人处上而民不重，处前而民不害。是以天下乐推而不厌，以其不争，故天下莫能与之争。
# 六十七

天下皆谓我道大，似不肖。夫唯大，故似不肖。若肖，久矣其细也夫！

<王弼>久矣其细，犹曰其细久矣。肖，则失其所以为大矣。故曰，若肖久矣，其细也夫。</王弼>

我有三宝，持而保之。一曰慈，二曰俭，三曰不敢为天下先。 慈故能勇，

<王弼>夫慈，以陈则胜，以守则固，故能勇也。</王弼>

俭故能广，

<王弼>节俭爱费，天下不匮，故能广也。</王弼>

不敢为天下先，故能成器长。

<王弼>唯后外其身，为物所归，然后乃能立成器为天下利，为物之长也。</王弼>

今舍慈且勇，

<王弼>且，犹取也。</王弼>

舍俭且广，舍后且先，死矣！ 夫慈以战则胜，

<王弼>相慜而不避于难，故胜也。</王弼>

以守则固。天将救之，以慈卫之。
# 六十八

善为士者不武，

<王弼>士，卒之帅也。武，尚先陵人也。</王弼>

善战者不怒，

<王弼>后而不先，应而不唱，故不在怒。</王弼>

善胜敌者不与，

<王弼>不与争也。</王弼>

善用人者为之下，是谓不争之德，是谓用人之力，

<王弼>用人而不为之下，则力不为用也。</王弼>

是谓配天古之极。
# 六十九

用兵有言﹕“吾不敢为主而为客，不敢进寸而退尺。”是谓行无行，

<王弼>彼遂不止。</王弼>

攘无臂，扔无敌，

<王弼>行，谓行陈也，言以谦退哀慈，不敢为物先，用战犹行无行，攘无臂，执无兵，扔无敌也，言无有与之抗也。</王弼>

执无兵。 祸莫大于轻敌，轻敌几丧吾宝。

<王弼>言吾哀慈谦退，非欲以取强，无敌于天下也。不得已而卒至于无敌，斯乃吾之所以为大祸也。宝，三宝也，故曰，几亡吾宝。</王弼>

故抗兵相加，哀者胜矣。

<王弼>抗，举也；加，当也。哀者，必相惜而不趣利避害，故必胜。</王弼>

# 七十

吾言甚易知，甚易行。天下莫能知，莫能行。

<王弼>可不出户窥牖而知，故曰甚易知也。无为而成，故曰甚易行也。惑于躁欲，故曰，莫之能知也。迷于荣利，故曰，莫之能行也。</王弼>

言有宗，事有君。

<王弼>宗，万物之宗也。君，万物之主也。</王弼>

夫唯无知，是以不我知。

<王弼>以其言有宗、事有君之故，故有知之人不得不知之也。</王弼>

知我者希，则我者贵。

<王弼>唯深，故知者希也；知我益希，我亦无匹。故曰，知我者希则我者贵也。</王弼>

是以圣人被褐怀玉。

<王弼>被褐者，同其尘，怀玉者，宝其真也。圣人之所以难知，以其同尘而不殊，怀玉而不渝，故难知而为贵也。</王弼>

# 七十一

知不知上，不知知病。

<王弼>不知知之不足任则病也。</王弼>

夫唯病病，是以不病。圣人不病，以其病病，是以不病。
# 七十二

民不畏威，则大威至。无狎其所居，无厌其所生。

<王弼>清静无为谓之居，谦后不盈谓之生，离其清净，行其躁欲，弃其谦后，任其威权，则物扰而民僻，威不能复制民，民不能堪其威，则上下大溃矣，天诛将至。故曰，民不畏威，则大威至。无狎其所居，无厌其所生，言威力不可任也。</王弼>

夫唯不厌，

<王弼>不自厌也。</王弼>

是以不厌。

<王弼>不自厌，是以天下莫之厌。</王弼>

是以圣人自知不自见，

<王弼>不自见其所知，以光耀行威也。</王弼>

自爱不自贵；

<王弼>自贵则物狎厌居生。</王弼>

故去彼取此。
# 七十三

勇于敢则杀，

<王弼>必不得其死也。</王弼>

勇于不敢则活。

<王弼>必齐命也。</王弼>

此两者，或利或害。

<王弼>俱勇而所施者异，利害不同，故曰，或利或害也。</王弼>

天之所恶，孰知其故？是以圣人犹难之。

<王弼>孰，谁也。言谁能知天下之所恶意故邪？其唯圣人。夫圣人之明，犹难于勇敢，况无圣人之明而欲行之也。故曰，犹难之也。</王弼>

天之道，不争而善胜，

<王弼>天唯不争，故天下莫能与之争。</王弼>

不言而善应，

<王弼>顺则吉，逆则凶，不言而善应也。</王弼>

不召而自来，

<王弼>处下则物自归。</王弼>

𦈎然而善谋。

<王弼>垂象而见吉凶，先事而设诚，安而不忘危，未召而谋之，故曰，𦈎然而善谋也。</王弼>

天网恢恢，疏而不失。
# 七十四

民不畏死，奈何以死惧之？若使民常畏死，而为奇者，吾得执而杀之，孰敢？

<王弼>诡异乱群谓之奇也。</王弼>

常有司杀者杀，夫代司杀者杀，是谓代大匠斲。 夫代大匠斲者，希有不伤其手矣。

<王弼>为逆顺者之所恶忿也，不仁者人之所疾也。故曰，常有司杀也。</王弼>

# 七十五

民之饥，以其上食税之多，是以饥。民之难治，以其上之有为，是以难治。民之轻死，以其上求生之厚，是以轻死。夫唯无以生为者，是贤于贵生。

<王弼>言民之所以僻，治之所以乱，皆由上不由其下也，民从上也。</王弼>

# 七十六

人之生也柔弱，其死也坚强。 万物草木之生也柔脆，其死也枯槁。 故坚强者死之徒，柔弱者生之徒。 是以兵强则不胜，

<王弼>强兵以暴于天下者，物之所恶也，故必不得胜。</王弼>

木强则兵。

<王弼>物所加也。</王弼>

强大处下，

<王弼>木之本也。</王弼>

柔弱处上。

<王弼>枝条是也。</王弼>

# 七十七

天之道，其犹张弓与？高者抑之，下者举之；有馀者损之，不足者补之。天之道，损有馀而补不足。 人之道则不然，

<王弼>与天地合德，乃能包之，如天之道。如人之量，则各有其身，不得相均，如惟无身无私乎，自然然后乃能与天地合德。</王弼>

损不足以奉有馀。 孰能有馀以奉天下？唯有道者。 是以圣人为而不恃，功成而不处，其不欲见贤。

<王弼>言唯能处盈而全虚，损有以补无，和光同尘，荡而均者，唯其道也。是以圣人不欲示其贤以均天下。</王弼>

# 七十八

天下莫柔弱于水，而攻坚强者，莫之能胜，其无以易之。

<王弼>以，用也。其，谓水也。言用水之柔弱，无物可以易之也。</王弼>

弱之胜强，柔之胜刚，天下莫不知莫能行。是以圣人云﹕“受国之垢，是谓社稷主；受国不祥，是为天下王。”正言若反。
# 七十九

和大怨，必有馀怨，

<王弼>不明理其契，以致大怨已至。而德和之，其伤不复，故有馀怨也。</王弼>

安可以为善？是以圣人执左契，

<王弼>左契，防怨之所由生也。</王弼>

而不责于人。有德司契，

<王弼>有德之人念思其契，不念怨生而后责于人也。</王弼>

无德司彻。

<王弼>彻，司人之过也。</王弼>

天道无亲，常与善人。
# 八十

小国寡民，

<王弼>国既小，民又寡，尚可使反古，况国大民众乎？故举小国而言也。</王弼>

使有什伯之器而不用，

<王弼>言使民虽有什伯之器而无所用，何患不足也。</王弼>

使民重死而不远徙。

<王弼>使民不用，惟身是宝，不贪货赂，故各安其居，重死而不远徙也。</王弼>

虽有舟舆，无所乘之；虽有甲兵，无所陈之。 使人复结绳而用之，甘其食，美其服，安其居，乐其俗。邻国相望，鸡犬之声相闻，民至老死，不相往来。

<王弼>无所欲求。</王弼>

# 八十一

信言不美，

<王弼>实在质也。</王弼>

美言不信。

<王弼>本在朴也。</王弼>

善者不辩，辩者不善。 知者不博，

<王弼>极在一也。</王弼>

博者不知。 圣人不积，

<王弼>无私自有，唯善是与，任物而已。</王弼>

既以为人己愈有，

<王弼>物所尊也。</王弼>

既以与人己愈多。

<王弼>物所归也。</王弼>

天之道，利而不害；

<王弼>动常生成之也。</王弼>

圣人之道，为而不争。

<王弼>顺天之利不相伤也。</王弼>
