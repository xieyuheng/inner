蟬賦

唯夫蟬之清素兮 潛厥類乎太陰
在炎陽之仲夏兮 始游豫乎芳林
實淡泊而寡欲兮 獨咍樂而長吟
聲噭噭而彌厲兮 似貞士之介心
內含和而弗食兮 與眾物而無求
棲高枝而仰首兮 賴朝露之清流
隱柔桑之稠葉兮 快閒居而遁暑
苦黃雀之作害兮 患螗螂之勁斧
冀飄翔而遠托兮 毒蜘蛛之網罟
欲降身而卑竄兮 懼草蟲之襲予
免眾難而弗獲兮 遙遷集乎宮宇
依名果之茂陰兮 托修乾以靜處
有翩翩之狡童兮 步容與於園圃
體離朱之聰視兮 姿才捷於猿猴
條罔葉而不挽兮 樹無干而不綠
翳輕軀而奮進兮 跪側足以自閒
恐余身之驚駭兮 精曾睨而目連
持柔竿之冉冉兮 運微粘而我纏
欲翻飛而愈滯兮 知性命之長捐

委厥體於膳夫 歸炎炭而就燔
秋霜紛以宵下 晨風烈其過庭
氣憯怛而薄軀 足攀木而失莖
吟嘶啞以沮敗 狀枯槁以喪形

辭曰
詩嘆鳴蜩 聲嘒嘒兮 盛陽則來 大陰逝兮
皎皎貞素 俟夷節兮 帝臣是戴 尚其潔兮
